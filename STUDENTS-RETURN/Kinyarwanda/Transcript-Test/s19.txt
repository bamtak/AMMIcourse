## Hari umwana w'umukobwa, akitwa Nyiranda. Yari yarajujubije ababyeyi be. 
## Bamusigaga ku rugo akiba inzoga cyangwa amata, bamubaza uwakoze ibyo ati «simbizi.» Kandi ibintu ari we wabiyogoje!
## Bagira ngo babitse ibiryo by'abana bato akabirya; nyina yamubaza, akavuga ko atazi uwabyibye!
## Bityo mbese ugasanga igihe cyose uwo mwana akunda gukorakora, kunyukura utuntu twose, gupfundura inkono n'ibindi. 
## Ishyerezo ariko baza kumutaruraho iyo ngeso. Ako kamenyero yari yarafashe akiri muto, kaza kumuviramo ingeso atazikura!
## Ababyeyi be ntako batagize ngo bayimuceho, ariko bikaba guta inyuma ya Huye!
## Ndetse yamubayemo akarande, ababyeyi be, rubanda, abo bigana bose, baje kumenya ko Nyiranda agira akaboko karekare!
## Mu museso wa kare ababyeyi baramubyutsaga ngo ajye mu ishuli; 
## aho rubanda akabaduka atagombye kugundira ikirago nk'uko abana bamwe bakunda kubigira!
## Nyiranda agakaraba agatima kari ku biti by'amacunga byari iruhande rw'inzira yanyuragamo ajya mu ishuli.
## Ndetse n'adahishije yapfaga guca! Bigatuma akererwa ishuri. Umwarimu yamubaza icyamukerereje, 
## Nyiranda akamusubiza ko ababyeyi bari bamutumye. Mbese ari bo, ari n'umwarimu we, ntawamenyaga aho Nyiranda akerererwa.
## Ishyerezo Mwarimu wa Nyiranda na we aza kumenya ingeso ye. Ababyeyi be bo bari barayitahuye kera, kuko bari basigaye bamugenzura!
## Bajya kugira aho bajya bagakinga inzugi zose, akarusigara inyuma. mwana atangira kunanuka kubera gushukura, 
## yaryaga ibyo bamugaburiye, ntibimubuze kugira umururumba, ntahage, agahora ahagaritse agatima. 
## Umunsi umwe, nyina aza kwibagirirwa imfunguzo imuhira. Nyiranda azibonye ati «natanzwe!» 
## Agufatira imfunguzo vuba vuba akebaguza, maze akugira mu nzu, aho nyina yakundaga kubika ibintu,
## ahumira ku gikombe cyuzuye umuti wari ugenewe kwica isazi ati: «reka mbanze nirenze aka gakombe, mbone kwitonda! Na njye ndore ye!
## Aho mama angejeje no kunkingirana kwe!» Mu gihe atangiye kugotomera, nyina aba arakinguye.
## Nyiranda akubitwa n'inkuba! Nyina amukubise amaso ati :«aho murabona! Sinakubwiye ubusambo bwawe!
## Ubwo burozi urabukizwa n'iki? Wari uyobewe ko ari umuti so yazanye wo kwica isazi?
## Mbese ubundi urinda kwiba ari uko wabuze icyo urya? Hari undi tuvunikira utari wowe? Uri intezarubwa!»
## Nuko nyina atangira gutabaza abahisi n'abagenzi, ashaka uwamurangira umuti wo kumurutsa.
## Muri bo haboneka umwe w'inararibonye, amurangira amata ho umuti. Amutegeka kumuha menshi ngo yijute.
## Bakimara kuyamuha, umwana arushaho kugira iseseme no kumererwa nabi mu nda, nuko sinakubwira acisha hasi no hejuru!
## Nyamara ariko ntibyamubuza gukomeza kumererwa nabi, amara igihe kirekire atajya mu ishuri. Arahira kuzongera kurya icyo adahawe.
## Hibereye umugore aba ingumba. Noneho ajya kuraguza abapfumu baramubwira bati”uzarebe akagufa kari mu itongo uzagashyire ku nda uzatware inda”.
## Noneho umugore agiye guhinga abona ka kagufa kari mu itongo agashyira ku nda ye.Inda ako kanya iratangira iratwikurura.
## Bakaba baramubwiye bati”uzabyaramo umwana w’umuhungu witwa Sebizeze”.Umugore bidatinze yanda aba arayibyaye.
## Noeho bakaba baramubwiye bati”ntuzagambe(ntuzavuge) aho inda yaturutse”.
## Noneho Sebizeze aba mukuru akajya ajya kuragira,aba umushumba.Haza umuntu ashuka wa mugore ati”ese uriya mwana yaturutse hehe”?
## Amuneka nk’iminsi igera kuri itanu.Umugore aramubwira.Kandi nyine umupfumu yari yaramubwiye at”ntukazabigambe”.
## Nuko abigamba inyombyi irimo kumva. Inyombyi iragenda irasimbuka ijya kubwira umwana iti, “Sebizeze Sebizeze,Sebiyogera
## Sebizeze ,Sebizeze,Sebiyogera. Nagira ngo uri umwana nk’abandi, None nyoko yagukuye mu gatongo “.
## Wa mugore nuko akubitwa n’inkuba ati”uhm!Ibyo se ni ibiki”?inyombyi irongera iti, “Sebizeze Sebizeze,Sebiyogera
## Nagira ngo uri umwana nk’abandi, None nyoko yagukuye mu gatongo “.
## Inyombyi irongera irasimbuka ikurikira aho Sebizeze yagiye kuragira.Sebizeze atega amatwi ati”ese iyi nyombyi kuki inkurikira cyane”?Iti
## Sebizeze Sebizeze,Sebiyogera, Nagira ngo uri umwana nk’abandi, None nyoko yagukuye mu gatongo “.
## Sebizeze ahita inka azita mu kinani(igisambu) araza,ageze mu rugo azana intebe ya Kinyarwanda ayicaraho ararigita.
## Ngucire umugani nkubambuze umugani n’uzava I kanarange azasange ubukombe bw’umugani bumanitse kumuganda w’inzu.
## Ubusa bwaritse ku manga, Uruvu ruravugiriza, Agaca karacuranga, Nyiramusambi isabagirira inanga, Harabaye ntihakabe.
## Harapfuye ntihagapfe, Hapfuye imbwa n’imbeba, Hasigaye inka n’ingoma.
## Habaye umwana w’umuhungu akitwa Ndori ya Ndoba,aza kwa nyirasenge Nyabunyana.Noneho umugabo wa nyirasenge akitwa Kinwa cya Muriro.
## Noneho Ndori ya Ndoba yaza kuragira hamwe n’abandi bana,umugabo wa Nyirasenge Kinwa cya Muriro akagurira abatwa bo kuza kumwica.
## Nyirasenge Nyabunyana akaza kubimenya akamwakura ati, “Mbese Ndori ya Ndoba, Ko waje uri muto cyane,
## Icyo kivugo wakibwiwe na nde, Wacyibwiwe na nde da”? Undi ati “Erega shenge ,Nyabunyana, Uko abagoremwacuritse impu,
## Niko mwacuramye n’imitima, Niko mwacuramye n’imitima da”?
## Nuko ndori ya Ndoba agataha,yagera mu rugo Kinwa cya Muriro akanga akamureba nabi.
## Noneho bwacya umwana akongera agakurikira abandi bana.Yagera yo yakina,umugabo wa Nyirasenge akanga ati”ntakibuza ndamwicisha”. Nyirasenge akamwakura.
## Umwana aravuga ati “Erega shenge,Nyabunyana, Uko abagore mwacuritse impu, Niko mwacuramye n’imitima da”.
