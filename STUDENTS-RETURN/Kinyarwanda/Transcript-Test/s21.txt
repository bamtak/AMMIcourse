## Ati : «Ye data we! Sogokuru, ngukarangire utuyuzi tw'utudegede? Turakakudegeda mu nda. Sogokuru, ngukarangire utuyuzi tw'impaza ?
## Yego mukaka wanjye.» Wa mukobwa afata akungo, akaranga utuyuzi, ati: «rero sogokuru, urutaruka rujya hanze, ni urwawe,
## Urutaruka rujya mu mbere ni urwanjye, Urujya mu rutara ni urwa musaza wanjye.» Warupyisi iti «ndabyemeye.» Nuko akaranga za nzuzi.
## Uruyuzi rumwe rurataruka, rujya hanze. Nyanshya ati «ngurwo urwawe ruragiye.» Cya gipyisi cyiruka kijya hanze.
## Wa mukobwa ati «fatana rutare.» Urutare rurafatana, Umukobwa aguma aho. Cya gipyisi kiragenda.
## Musaza we aza kuza nimugoroba, yongera guhamagara mushiki we uko asanzwe abigenza. 
## Undi araceceka, agira ubwoba agira ngo ni cya gipyisi kije.
## Musaza we arongera arahamagara, mushiki we aza kumva ko ari we. Abwira urutare ati «baruka Baba yinjire.»
## Urutare rurabaruka. Baba arinjira, asanga Nyanshya yagize ubwoba. Ati «ni bite?»
## Undi ati «ndeka aha haje ikinyamaswa kimpamagara nk'uko usanzwe umpamagara,
## Maze nti baruka rutare Baba yinjire,urutare rurakinguka, mbona hinjiye igisimba.
## Ndakibwira nti Sogokuru, ngukarangire utuyuzi tw'utudegede?» Ngo «turakakudegeda munda».
## «Ngukarangire utuyuzi tw'impaza?» Ngo «yego Mukaka wanjye.» Ndakibwira nti«Urujya hanze ni urwawe,
## Urujya mu rutara ni urwa musaza wanjye, Urujya mu mbere ni urwanjye.» Noneho uruyuzi rugiye hanze ndakibwira nti «fata.»
## Cyirukiye hanze mbwira urutare rurafatana. Kimbwira ko nikigaruka kizandya.
## Musaza we yirirwa aho, yiriranwa icumu n'umuhoro agira ngo nikigaruka acyice. Ariko cyari cyabumvirije kimenya ko ahari.
## Agitegereza iminsi itatu nticyaza. Inzara ibishe ahinduka mushiki we, ati «umenya ari ubwoba bwari bwakwishe.»
## Nuko ajya guhiga utunyamaswa. Igihe atarahiguka, cya gipyisi kiragaruka kirongera cyigana Baba.
## Umukobwa agira ngo ni musaza we, abwira urutare ngo rukinguke.
## Agiye kubona, abona hinjiye cya kinyamaswa. Ati «ntabwo ibyanjye birarangiye.» Akibwiye ngo agikarangire utuyuzi, kiti «ntatwo nshaka.»
## Giherako kiramurya. Musaza we aza kuza asanga cya gipyisi cyariye mushiki we, ahamagaye abura umwitaba.
## Abwira urutare rurakinguka, arinjira acana mu ziko.
## Arabutswe mu rusenge rw'urutare ukuguru kwa mushiki we, akeka ko yahagiye kubera ubwoba, ariko akumva amaraso amutonyangira.
## Arashishoza, asanga ukuguru ari ukwa mushiki we cya gipyisi cyashigaje. Nuko arara aho, aryama ataryamye, bucya ajya guhorera mushiki we.
## Amaherezo avumbura cya gipyisi, agiye kucyica, kiti : «Banza uce aka gatoke ukuremo nyogosenge nariye.
## Ca n'akangaka k'iburyo ukuremo sowanyu nariye. Tema n'iki gikumwe, ukuremo mushiki wawe.» 
## Baba abigenza atyo, agikuramo bene wabo.
## Agitera icumu aracyica. Anyaga ibyo kwa cya gipyisi byose, nuko araboneza aritahira, ibyishimo ari byose.
## Habayeho umugore, akaba umutindi nyakujya, akibera mu ngunguru bari barajugunye.
## Umunsi umwe ,haza umuntu w'umusabirizi, ariko akamenya gukora ibintu bisa n'ibitangaza . Icyo gihe imvura yaragwaga cyane .
## Wa mugore amurabutswe , aribwira ati «yewe nta mutindi umwe! Ko niganyiraga, uriya wabaye kuriya ntandusha ubutindi? 
## Naba nanjye mfite ubucabari bwanjye n'ingunguru yanjye.» Ndetse icyo gihe imvura yaragwaga, umugabo anyagirwa ; 
## umugore aramuhamagara , aramubwira ati «ngwino wugame.» Wa mugabo yinjira muri ya ngunguru, arugama.
## Nuko yitegereza uwo mugore wari arishwe n'agahinda , ntagire shinge na rugero, maze aramubaza ati «wumva wifuza iki?»
## Umugore aramusubiza ati nifuza inzu n'iyo yaba ntoya,ifite akarima iruhande, maze nkava muri iy ngunguru! Yahirwa mama ubyifitiye!»
## Umugabo aramubwira ati «humura mugore mwiza ,kubera ko wanyugamishije, ejo uzabona iyo inzu.»
## Umugore abanza gushidikanya yibwira ati «nk'uyu mutindi aranshinyagurira iki? mbese yabanje akikiza ubwe!»
## Nuko yirirwa yibaza icyo uwo mugabo yashatse kumubwira,burinda bwira akibitekereza .
## Bukeye, umugore ngo akanguke ,asanga atakiri muri ya ngunguru, ahubwo ari mu nzu nziza, yubatse mu karima katagira uko gasa!
## Umugore arishima sinakubwira. Amezi atandatu ashize, wa mugabo yongera kunyura aho, 
## maze abaza wa mugore ati «ubu se kandi ntumerewe neza?» Umugore ati «koko merewe neza, 
## ariko uwampa n'agaka kamwe nkajya mbona amata yo kunywa n'icyo mfumbiza aka karima kanjye; akampa n'ingurube yo korora.»
## Umugabo ati «ihorere ejo uzabibona byombi.» Noneho umugore ntiyongera gushidikanya.
## Bugicya , umugore ngo ajye kubona, abona iruhande rwa ka karima imbyeyi n'iyayo n'icyana cy'ingurube gishaka ibyo kirya!
## Si bwo agiye kuba umukungu! Wa mugabo agiye kumubera imana rwose!
## Hashize igihe kirekire, nyamugabo aragaruka abaza wa mugore ati «ubuse kandi hari ubukire wifuza burenze ubungubu?»
## Umugore aramusubiza ati «hora yewe winshinyagurira! Aho uzi kuba umutindi nk'uko narimeze kandi ngeze mu za bukuru?
## Noneho iyo unkiriza rimwe, ukanshajisha neza! Wowe se ko nitekera, Nkaba muri iyi nzu njyenyine,
## Singire uwo ntuma ku isoko akaba ari njye wigirayo ngenda nsayagurika muri biriya byondo! ubwo se urumva nkize iki?»
## Umugabo aramusubiza ati «ubukire ahubwo ugiye kubura aho ubukwiza!»
