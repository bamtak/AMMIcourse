## Akanyamasyo muzi ukuntu kagenda! Karakugendeye, gakururuka, kageze kuri rya riba, kihisha mu mazi.
## Bakame uko yakamenyereye, iraza no ku iriba, yihamagaza ubusa, igira ngo irebe ko hari indi nyamaswa yaba yaje kurinda amazi.
## Ibonye ko ari ntayo iriba irarishoka ngo ivome nk'uko bisanzwe. Itaratangira kuvoma, akanyamasyo kaba kayisingiriye akaguru.
## Karayikomeza karayijyana n'imbere y'umwami w'ishyamba. Inyamaswa zose zirakorana.
## Inama zimaze kuyinoza, Bakame icirwa urubanza rwo gucibwa umutwe.
## Ubwo ariko mbere yo kuyica umutwe, zagombaga kuba ziyiboshye, kugira ngo itabona uko icika.
## Mu gihe zigishaka umugozi ukomeye, Bakame irazibwira iti « mbese ubwo muriruhiriza iki?
## Mwazanye kariya kavovo, ntigahagije? Erega ntabwo Bakame nduhije!» Izindi nyamaswa ziti «ni koko Bakame utubwiye ukuri.»
## Nuko zireba akavovo k'insina, maze zirakayibohesha! Hashize umwanya, izuba rimaze gukomera, akavovo karuma.
## Nuko Bakame imenya ko igihe cyo kwicikira kigeze, itangira kwibohora.
## Inyamaswa zari ziyirinze zirayibaza ziti «ko turuzi wihotagura, tukumva ako kagozi gaturagurika, ubwo uri mu maki?»
## Bakame irazisubiza iti «ntibibatangaze, ubwo ntangiye gusamba; mu kanya murabona nangutse!»
## Nuko zimaze kwizera ko Bakame itagishoboye gucika, zitangira kwiganirira.
## Mu gihe zicyibereye mu kinwanwa, Bakame akagozi irakagutura, isimbuka limwe nk'umurabyo, irazimira pe! 
## Inyamaswa ngo zikebuke, zisanga Bakame yagiye kera. Zisigara zimanjiriwe. Umugani wa cacana:
## Cacana yari mukuza, yari mukoza. Yaje ntinyishi kwa Bacondo, arabahamagara, 
## arababwira ati «yemwe bene urugo, ntimushaka kubaga, nkabatiza intorezo n'umuhoro, mukampa ikibaro?»
## Baramukubita, aragenda n'i Gatovu kwa Rukangamiheto rwa Rwogera ati «yemwe bene urugo, ntimushaka kubaga, 
## nkabatiza intorezo n'umuhoro, mukampa ikibaro ?» Baramukubita aragenda.
## Yambuka Akanyaru, ajya kwa Cakara ati «yemwe bene urugo, ntimushaka kubaga, nkabatiza intorezo n'umuhoro, mukampa ikibaro?» Bati «inkoni ntuyizira.»
## Arashogoshera n'i Bugesera, ku rwobo rwa Bayanga, ahasanga urupfu ruragiye inka zarwo.
## Ati «yewe nyir' inka, ntushaka kubaga nkagutiza intorezo n'umuhoro, ukampa ikibaro?» Urupfu ruti «ndabishaka.»
## Cacana ararubwira ati «nguriza inka yo kubaga.» Urupfu ruti «ngiyo ndayikugurije.»
## Cacana atwara inka y'urupfu. I Gitisi na Nyamagana. Igihe agiye kuyikubita Intorezo,ahusha mu cyico, aboneza mu kuguru.
## Ahamagara umwana we ati «ngwino hano umfashe.» Umwana araza.
## Cacana agiye gukubita intorezo ayirimiza umwana ku ijosi, aramuhirika; inkaInyama Cacana n'umugore we baziryaho.
## Urupfu rubwira Cacana ruti «nyishyura inka yanjye wa kagabo we !» Icyo gihe inkono ikaba irahiye.
## Cacana ayikubita ku mutwe ati «henga nzagusigire urupfu !» Aramanuka no mu Misizi ya Musumba. Aratura, arakaraba ngo arye.
## Urupfu ruramubwira ruti «ujya kurya akanjye arabanza akanyishyura.» Umuhungu muzima arahaguruka, arikorera, afumyamo. 
## Ageze i Gitwiko na Rukambura, arakaraba ngo arye; urupfu ruti «Bu...» Cacana ati « Pyo...» 
## Agutahira i Runda na Gihara, aracumbika Ibyo kurya arabishyushya, arangije arakaraba ngo arye. 
## Urupfu ruba rurahashinze ruti «nyishyura.» Cacana arataraguriza, amanuka Gihara, yambuka uruzi.
## Aterera Bugaragara, ageze mu mpinga, aratura, arakaraba ngo arye; urupfu ruti «naharaye; banza unyishyure.»
## Cacana amanuka Bugaragara, aterera Shyorongi, yikubita mu iteme, mu Gitabage cya Mbogo na Nyabuko; 
## aterera Kirungu, ageze mu mpinga ya Remera, aratura, arakaraba ngo arye. Urupfu ruti «ujya kurya akanjye arabanza akishyura.»
## Cacana abwira urupfu ati «reka ngusige ikirari cyume !»
## Amanuka Nyundo, yikubita mu Muyanza, azamuka Zoko, ageze mu mpinga ya Zoko, aratura, arakaraba ngo arye.
## Urupfu ruti «ujya kurya akanjye arabanza akanyishyura. Komeza turuhanye !»
## Cacana ati «ndacogoye.» Aterurana n'urupfu, akirana na rwo. Urupfu ruramuterura rumucinya hasi.
## Cacana na we araruterurano hasi ngo Piii ! Maze rurakotana, rubura gica. Imana irahagoboka, izana inka ebyiri, iziha Cacana.
## Cacana azishyura urupfu. Barakiranuka. Urupfu rubwira Cacana ruti «enda noneho nkugabire izi nka!» Cacana arazakira.
## Urupfu ruti «mpa inka zanjye.»Cacana ahungana za nka, ariko yiruka ay'ubusa urupfu rumufata mpiri, rumugwa gitumo, ruramwica.
## Habayeho umugabo akitwa Ngunda. Uwo mugabo yari icyago, yari ishyano, yari igisahiranda;
## uko yaryaga ni nako yahingaga. Yahingaga Rubona yose agakubitaho na Musasu.
## Iyo niyo yari isambu ye, ndetse ngo imisozi y' i Rwanda ni amabimba Ngunda yashingaga.
## Uwo mugabo yari afite n'imirima ku Nyundo ya Bugoyi.Arakunyarukira ashaka umugore, akaba umukobwa wa Gacumu. 
## Arongera ashaka undi, akaba umukobwa wa Mirenge ku Ntenyo. Ashakiraho n'abandi bane, bose bashyika batandatu.
## Ukuntu yaryaga, nta mugore umwe wajyaga kumubumba. Umunsi umwe Ngunda arakugendera no ku Ntenyo, 
## abwira kwa sebukwe ati «Munkwikirire amasuka mirongo itanu njye kubaba umubyizi.»
## Kwa sebukwe bakaba abakungu, amasuka barayakwikira, barayamuha, ajya guhinga.
