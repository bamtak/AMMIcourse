## Kera umuntu yarahagurukaga akajya guhakirwa inka, akagabana vuba cyangwa se bitinze, inka akayicyura, 
## hakabaho n'urambirwa cyangwa se aho yacyeje baragaye imilimo ye, ubwo agataha amara masa.
## Uwagabanaga inka akayicyura ntibyaciraga aho, yaratahaga ariko akagira iminsi yo gufata igihe kwa Shebuja, 
## habaga iyo umugaragu atinda cyangwa agataha vuba, ibyo byaterwaga n'umuhatse.
## Umugabo yagiye gufata igihe kwa Shebuja asiga umugore n'abana bakiri batoya, ajyana n'imbwa ye, Nyarubwana, 
## atindayo ndetse haza no gutera akanda. Imbwa irasonza na Shebuja. Umugabo atekereza gutaha adasezeye biramunanira kuko yatinyaga kuzanyagwa inka ze.
## Bukeye Nyarubwana ihamagara Shebuja iramubwira iti «ko ureba tugiye gupfa tuzize inzara nta kuntu twakwirwanaho?» Umugabo ati «bite?»
## Nyarubwana iti «nzajya guhiga inkware, inkwavu, isha, maze njye ahiherereye notse, nizishya nze nguhamagare tulye!»
## Umugabo aremera asangira na Nyarubwana. Igihe cyo gutaha kiragera.
## Umugabo n'imbwa ye bageze mu nzira umugabo ati «umva rero, Nyarubwana, ubu turatashye, kandi narahemutse twarasangiye! 
## Uzamenye ntuzagire icyo uhingukiriza umugore wanjye, ntuzagire n'undi muntu ubwira! Uzaramuka ubivuze nkazakwica!»
## Nyarubwana iti «sinshobora kumena ibanga.» Baragenda bagera imuhira. Umugabo arakirwa arazimanirwa, Nyarubwana na yo bayiha ibiyikwiye.
## Bukeye umugore abaza umugabo we ati «ariko wowe n'imbwa yawe ko mwabyibushye, mwabyibuhijwe n'iki?»
## Umugabo ati «kwa databuja badufashe neza cyane, baturinda icyitwa inzara cyose.» Umugore ntiyashirwa, bibahooo. 
## Bukeye ahamagara Nyarubwana ati «mbwira icyababyibuhije wowe na Shobuja; nutambwira kandi nzakwisha inzara nta kindi gihano nzaguha!»
## Imbwa iti «batwitayeho cyane tubona ibyo tulya n'ibyo tunywa byinshi.» Umugore yanga kwemera, yanga kugaburira Nyarubwana,
##  igiye guhodoka iragenda yegera nyirabuja iti «najyaga guhiga inkware, inkwavu, isha,nkabaga,nkotsa, ngahamagara databuja tugasangira!»
## Umugore ati «nuko urakoze, dore igaburo ryawe nk'uko bisanzwe.» Umugore ati «ishyano ryaraguye! 
## Ubonye ngo umugabo wanjye asangire n'imbwa, ahumane, none nanjye akaba ashatse kumpumanya, nako byararangiye ntagisigaye, nta bwo tukibanye ngiye iwacu!»
## Nyarubwana ikaba yari ifite ibibwana. Ibonye nyirabuja arakaye, yitegura kugenda,
## ifata ikibwana cyayo igishyira mu gicuba cy'amata y'amacunda nyirabuja yanyweshaga umuceli.
## Umugore mbere yo kugenda, akajya aza agasomaho ariko atazi ikirimo. 
## Nuko mu gitondo cya kare umugore abwira umugabo, ati «urabeho sinshoboye gusangira n'imbwa!» Agenda ubwo!
## Umugore amaze kugenda, umugabo ati «Nyarubwana rero wararikoze, wamennye ibanga none dore ibibaye?» Nyarubwana iti «ceceka nzamugarura bidatinze.»
## Mu gitondo kare, Nyarubwana irabyuka, ibanga ingata ifata igicuba kirimo amacunda, umuheha n'ikibwana irikorera n'iwabo w'umugore.
## Umugore ayikubise amaso, agenda yiruka ayisanganirira ku irembo, ati «ni ibiki Nyarubwa?» Nyarubwana iratura, 
## ipfundura igicuba yereka nyirabuja; akubise amaso cya kibwana arumirwa.
## Nyarubwana iti «nta soni ufite zo kundira abana ukabasomeza amacunda, warangiza ugafata inzira, ukigira iwanyu? 
## Nzanywe no kugira ngo mbyereke ababyeyi bawe ndetse n'abaturanyi, hanyuma bavuge uko nkwiye kumera!»
## Umugore ati «ceceka hoshi dutahe, ndetse ntugere no mu rugo, iwacu bataza kukubaza ikikugenza.» 
## Umugore yihina mu nzu, afata utuntu twe yazanye, abwira iwabo ati «umugabo wanjye antumyeho ko arwaye yarembye, 
## none nta kundi nagira, ngiye kumurwaza!» Umugore na Nyarubwana bafata inzira barataha,
## umugabo abwira umugore ati «ari ugusangira n'imbwa ari no kurya ibibwana byayo ikigayitse cyane ni ikihe?»
## Umugore abura icyo asubiza. Ni bwo avumye imbwa ati «kuva ubu ntihazagire imbwa yongera kuvuga ukundi!»
## Kutavuga kw'imbwa ngo ni aho byaba byarakomotse
## Kera habayeho umugabo n'umugore bakagirana abana babiri, umuhungu n'umukobwa.
## Umuhungu akitwa Baba naho umukobwa akitwa Nyanshya. Bukeye uwo mugabo aza gupfa.
## Hashize iminsi na wa mugore arapfa. Abana basigara bonyine. Nyanshya na Baba bajya mu ishyamba, bakajya batungwa no gutega utunyoni.
## Umuhungu ashakira mushiki we akazu mu rutare. Umuhungu akajya ajya guhiga utunyoni. Umukobwa agasigara aho.Umuhungu akaza nijoro.
## Yaba atahutse akaririmba at : «Nyanshya ya Baba, nyugururira. Mwana wa mama nyugururira. Nishe akajeje ni akawe na njye.
## Nishe agaturo ni akawe na njye. Nishe agafundi ni akawe na njye. Akanini karimo tuzakagabana.»
## Mushiki we ati «baruka rutare Baba yinjire.» Urutare rukabaruka. Akazana utunyoni bagateka, umukobwa yaba afite agafu, akarika, bakarya.
## Bwacya mu gitondo, igihe cyo mu bunyoni, musaza we akabaduka akajya guhiga utunyamaswa two kubatunga.
## Akica agafundi, akica udukwavu, akica agakware, bwakwira agataha. Yagera kuri rwa rutare akaririmba, ati :
## «Nyanshya ya Baba, nyugururira, Mwana wa mama, nyugururira, Nishe akajeje, ni akawe na njye, Nishe agakwavu, ni akawe na njye,
## Nishe agafundi, ni akawe na njye, Akanini karimo tuzakagabana.» Nyanshya ati: «baruka rutare Baba yinjire.»
## Urutare rukabaruka, Musaza we akinjira. Bagateka bakarya, bwacya mu gitondo agasubira guhiga.
## Bukeye haza igipyisi, cyumviriza ibyo Baba avuga aririmba. Umunsi umwe kigerageza kumwigana. 
## Wa mukobwa ati «iryo jwi ko atari irya musaza wanjye?» Aricecekera, cya gisimba kiragenda ariko ntibyatinda kiza gushobora kwigana Baba.
## Nuko kiraza kirahamagara, umukobwa ati «baruka rutare Baba yinjire.» Urutare rurakinguka. Abona igipyisi kiraje.
