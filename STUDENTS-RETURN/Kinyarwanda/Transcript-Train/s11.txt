 ## Ubwo Nsoro aba arahashinze, amuhagarara hejuru abanguye icumu.
 ## Abonye Cyilima yihebye, amugirira impuhwe kuko mbere babanaga neza. Ati «vamo vuba nguhishe Imanzi zitaragushokeraho!» 
 ## Cyilima avamo, ariko ubwoba ari bwose, akeka ko amushuka. Nsoro amuhisha mu mwobo, arenzaho ibyatsi.
 ## Ni yo mvano yawa mugani ngo «aho umugabo avuye undi atereraho utwatsi.»
 ## Imanzi zigeze aho Nsoro arazirindagiza, ati «nimuhogi twigendere, Abanyarwanda ni abahanya, Cyilima yansize!»
 ## Amaze kwikubura n'Imanzi ze, Cyilima asohoka muri wa mwobo, yiruka amasigamana ijoro ryose.
 ## Atungutse iwe mu Ruhango rwa Kigali, asanga rubanda bajumariwe, bagira ngo yapfuye.
 ## Bamukubise amaso barishima, bakoma akamo batera hejuru, bamwe bati «Imana iruta Imanga» 
 ## Ubwo bashaka kuvuga ingabo ze zitamukuye mu mazi abira.
 ## Abandi bati«Imana iruta Imanzi!» kubera ingabo za Nsoro zitifuzaga kumusonera
 ## Abandi na bo, abashaka kuvugira icyarimwe ko Imana iruta ingabo zose, 
 ## ari Imanzi za Nsoro, ari n'Imanga za Cyilima n'izindi zose iyo ziva zikajya, bati:
 ## «Imana iruta ingabo, kuko ariyo yonyine yakuye Cyilima mu nzara z'Imanzi za Nsoro, Imanga ze zimaze gusumbirizwa.»
 ## Nuko iyo migani yose ivuga kimwe uko ari itatu isakara mu Rwanda.
 ## Abubahuka bati «Imana iruta Imanga.» Abahinyura bati «Imana iruta Imanzi.» Abakomatanya bati «Imana iruta Ingabo.»
 ## Imbeba yakuviriye mu mwobo itangira kuzerera ishaka icyo yarya. 
 ## Iribwira iti «nzi ubwenge, no kunshuka biragoye, kuko nizera bake. Nta we ushobora kumfata.»
 ## Yikoza hirya, yikoza hino; izerera inzu yose ariko iheba icyo yicira isari. Inyarukira mu kigega, ihingukira kuri rwagakoco.
 ## Irahagarara irashishoza, yitegereza uwo mutego, irawuzenguruka.
 ## Iratekereza iti «nta kabuza, ubu ni ubucakura abantu bahimbiye gufata imbeba.Ariko bararushywa n'ubusa, jye ntibazamfata.»
 ## Ihanga ijisho kuri wa mutego, ibona hariho umubumbe w'urugimbu utemba ibinure; iti «nta kabuza dore ikizakora ku mbeba ! 
 ## Dore akaryoshye bavuze ! Ninkoraho biraba bishize. Ibyo aribyo byose ariko, sinabura kurwegereza utuzuru, 
 ## ngo ninukilize kuko ruhumura neza.» Yomboka buhoro buhoro yegera rwagakoco.
 ## Imbeba yawe iratekereza iti «mbega ukuntu abantu bagira ubwenge buke ! Bibwira ko nakora kuri ririya shyano ! 
 ## Henga nzunguruke, ndetse ndibuze kugera kuri ruriya rugimbu ntacyo mbaye rwose.»
 ## Irasotasota, itera udutambwe duto, sinzi uko yakomye imbarutso, igiye kumva ngo koco ! Ifatwa mu bujana. 
 ## Imbeba ikuka umutima, ishaka kuyikiza biba iby'ubusa; iba ihezemo ityo
 ## Irajwigira itabaza zene wayo ntihaza n'imwe, ahubwo nyir'umutego aba araje.
 ## Ayitegeza abana barayica, agatumbi bakajugunyira injangwe.
 ## Mu Kinyarwanda baca umugani ngo «Uhima ipfa arahava.» Si Njye wahera hahera umugani.
 ## Imbwa n'igisambo. Nijoro mu gicuku, igisambo cyaje ku nzu kigira ngo cyibe ibintu biyirimo, imbwa irakibona iramoka.
 ## Nyir'urugo arabyuka, arareba ntiyagira icyo abona, maze akangara ya mbwa ngo iceceke, arongera ajya kulyama.
 ## Igisambo kibonye ko asubiye kuryama, kiragaruka, kigerageza gukingura umuryango ngo cyinjire, ya mbwa irataka cyane.
 ## Nyir'urugo yongera kubyuka; igisambo na cyo kimwumvise kirihisha.
 ## Araza arareba yumva nta gikoma, akangara ya mbwa, asubira kwiryamira.
 ## Igisambo kirongera kiragaruka; imbwa na yo irongera iramoka.
 ## Shebuja arongera arayikangara, ariko ntiyabyuka.
 ## Nuko mugitondo abyutse, asanga igisambo cyamwibye ibintu byinshi.
 ## Yibuka uburyo yagiye akangara imbwa ye, maze ati «iyo umuntu atuka inshuti ye, abanzi be barishima.»
 ## Hari umugabo wari umukene, atunzwe no kwikorera imizigo bakamwita umudeyideyi.
 ## Umunsi umwe, ari mu nzira yikoreye aza kunanirwa, aratura, maze aricara ngo aruhuke. Uko yakicaye, asinzirirako maze ararota.
 ## Mu nzozi ze, asubira mu by'imibereho ye: ukuntu yakoraga ataruhuka kandi ntagire ikimutunga gihagije.
 ## Muri uwo mwanya hagoboka umwana w'umusore, maze aramubwira ati «numvise amaganya yawe, 
 ## nsanga ubabaye cyane, none unsabe icyo ushaka cyose.»
 ## Umugabo, kubera ubutindi yari afiteamusubiza atabanje gutekereza, 
 ## ati «Nyagasani ndagusaba ngo ikintu nzajya nkoraho cyose kijye gihinduka zahabu.»
 ## Umusore aramusubiza ati «nagize ngo uransaba ikintu gifite akamaro; none ni icyo unsabye ! 
 ## Cyakora kuko ari cyo ushaka, ngaho bibe uko ubyifuza.» Amaze kuvuga atyo arazimira.
 ## Nuko umugabo ashaka kureba ko ibyo wa musore amaze kumubwira ari byo, afata ingata ngo yikorere umutwaro, 
 ## ingata ihinduka zahabu. Agiye kureba asanga n'ibyo yari yikoreye byose byahindutse zahabu nsa!
