## Mbega ibyishimo! Umugabo asimbukira hejuru,  maze ati «ahandi he no kuzongera kwirirwa nkora! 
## Kuva ubu nzajya ndya icyo nshaka cyose,  nywe inzoga nshatse yose, ariko cyane cyane ubuki.
## Hehe n'ubutindi kandi! Nzongere kunywa amazi ukundi!» Hashize akanya, afata impamba yari yitwaje ngo asezere ku butindi.
## Agifata ikijumba ngo atamire abona gihindutse zahabu.Yitabaza amazi ngo asome, 
## yasoma amazi ntaze, kuko na yo yari yahindutse zahabu.
## Umugabo biramushobera, niko kuvuga ati: «ndabigenza nte? Umuntu ashobora kubeshwaho n'amabuye?
## Ko nduzi ndya ngasanga ari amabuye? Nanywa amazi ngasanga ni kwa kundi? Ntabwo nikoreye irya Kabara!»
## Iyaba nari mbonye uwo nihera iyi zahabu yose akanyisubiriza ibijumba n'amazi byanjye nagayaga.
## Mbaye nka wa wundi ngo wabonye isha itamba agata n'urwo yari yambaye!
## Nagatangaye data uwo muntu wangiriye impuhwe! Ntiwari umugisha wari rugurumira!»
## Nuko akiri muri ibyo, ariko atarabona umusubiza, arakanguka maze asanga yarotaga,
##  ati «mbega amahirwe, bya bindi byose ni inzozi! Imana irakarama! Sinzongera kurarikira ibyo ntashoboye kubona, 
## ahubwo nzatungwa na duke twanjye.»  Habayeho umuntu agakunda kurya imyenda.
## Umunsi umwe, asanga ingwe yiyiciye ihene, arayibwira, ati «jyewe mfite ihene nyinshi, mpa akanyama, na njye nzakwishyura.»
## Ingwe ntiyashidikanya, ndetse imuha uruhande rwose.
## Undi munsi ajya mu rufunzo hafi y'uruzi guhambira imiganda y'inkorogoto, ahageze ahasanga ingona yishe inka.
## Nuko abwira iyo ngona ati «reka dusangire iyi nka, na njye nzakwishyura.»
## Ya ngona iremera baragabana. Hashize iminsi ya ngwe iza kumwishyuza, ayibwira ko izagaruka hanyuma.
## Ngo asubire ku ruzi, ya ngona na yo iramufata iti «nyishyura».
## Arayibwira ati «ejo uzaryame ahangaha, nzayizana, na we uyigire uko ushaka»
## Iramureka aragenda. Ngo agere imuhira, asanga ya ngwe yaruhagazemo, iti «jyewe rero, sinsiga ntakwishe.»
## Wa muntu na we, ati «oya, ndeka irya none, ejo uzagaruke.»
## Ngo bucye, igaruka kumwishyuza. Arayibwira, ati «jya hariya hafi y'uruzi, ni ho nayishyize narangije kuyica.
## Naho arayereka aho yari yasize ya ngona. Ya ngwe iramanuka no ku ruzi.
## Igeze aho yagombaga gusanga ihene, ingona yari yihishe mu byatsi iba yayibonye nk' ejo, 
## irasimbuka irayifata, irayica iti «birarangiye wa mugabo ntiyambeshye.»
## Imaze kubaga, uruhu iruha wa mugabo, na we arugura inka ebyiri zose. Akira ya myenda ye atyo.
## «Akaryamyenda gashima kishyuye.» Kera habayeho umagabo, akagira umugore. Bukeye umugore arasama.
## Umunsi umwe uwo mugore yegura ikibindi ajya kuvoma kandi akuriwe.
## Aragenda aravoma, amaze kuzuza amazi mu kibindi, agerageza kucyikorera kiramunanira.
## Nuko arivugisha agira ati «icyampa nkabona unyikorerera iki kibindi, 
## maze iyi nda ntwite nazayibyaramo umukobwa, nkazamumushyingira; nazayibyaramo umuhungu bakazanywana.»
## Ako kanya inkuba irakubita, ikibindi iragiterura igitereka mu rugo.
## Biratinda maze wa mugore arabyara, abyara umukobwa. Bamwita Nyiramwiza.
## Amaze kuba umwangavu, umurabyo ukajya uza ugahagarara ku mulyango, ushaka kumutwara.
## Nuko wa mukobwa akaririmba ati «erega sinari nakura, yewe mwami wo hejuru, ninkura nzagusanga!» 
## Bikomeza bityo! Ababyeyi be bamubuzaga kujya hanze kugira ngo inkuba itamutwara.
## Umunsi umwe, abandi bakobwa baraza baramushukashuka ngo bajyane gutashya no kwahira ishinge.
## Nuko yiteba ababyeyi be maze ajyana n'abandi. Bageze ku gasozi, imvura iragwa.
## Abakobwa bose bajya kugama mu isenga ry'impyisi.Bagezemo umurabyo ushinga ku mulyango.
## Nuko ba bakobwa basohokamo umwe umwe; ugeze ku mulyango akavuga aririmba ati «si jye Nyiramwiza useka amasaro agaseseka.»
## Maze umurabyo ukamureka agatambuka. Nuko Nyiramwiza asigayemo wenyine araza, ageze ku muryango, avuga kimwe n'abandi.
## Nuko araseka! Maze amasaro arameneka, yuzura hasi. Ako kanya inkuba irakubita. Me! Iramutwara!
## Amaze kugera mu ijuru inkuba iramutunga, babana igihe kirekire.
## Amaze kubyara gatatu ahetse uwa kane, abwira Nkuba ati «ndashaka kujya gusura iwacu ndabakumbuye.»
## Inkuba irakubita, maze iramwururutsa. Imuha amatungo: inka, ihene n'intama.
## Imuha n'abagaragu bo kumutwaza amaturo n'ibindi byinshi.
## Nuko Nkuba aramubwira ati «uramenye unyure mu nzira y'agatsibanzira, ntunyure mu nzira y'igihogere. 
## Naho ubundi wazahura n'umugabo utari jye.» Nuko Nkuba amaze gusubira inyuma, 
## wa mugore yinyurira mu nzira y'igihogere, ngo mbese araba iki ?
