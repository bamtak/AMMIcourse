Na ɔba bɛkaa funnaka no, na wɔn a wɔso no gyinae. ## 
Na ɔkaa sɛ: Aberanteɛ, mese wo sɛ: Sɔre! ## 
Na owufoɔ no sɔre tenaa ase, na ɔfirii aseɛ kasae, na ɔde no maa ne na. ## 
Na ehu kaa wɔn nyinaa, na wɔyii Onyankopɔn ayɛ sɛ: Odiyifoɔ kɛseɛ asɔre wɔ yɛn mu, na Onyankopɔn abɛhwɛ ne man. ## 
Na ne ho asɛm yi trɛɛ Yudea nyinaa ne asase a atwa ahyia nyinaa so. ## 
Na Yohane asuafoɔ kɔkaa yeinom nyinaa ho asɛm kyerɛɛ no. ## 
Na Yohane frɛɛ n’asuafoɔ no mu baanu somaa wɔn kɔɔ Awurade nkyɛn sɛ: Wone deɛ ɔreba no anaasɛ yɛntwɛn ɔfoforɔ? ## 
Na nnipa no baa ne nkyɛn no, wɔkaa sɛ: Yohane suboni somaa yɛn wo nkyɛn sɛ: Wone deɛ ɔreba no, anaasɛ yɛntwɛn ɔfoforɔ? ## 
Na ɛdɔn no ara mu ɔsaa nnipa bebree yadeɛ ne haw ne ahonhommɔne, ## 
na pii nso a wɔn ani afira, ɔmaa wɔn hunuu adeɛ. ## 
Na Yesu bua see wɔn sɛ: Monkɔ nkɔka deɛ moahunu ne deɛ moateɛ nkyerɛ Yohane sɛ: Anifirafoɔ hunu adeɛ, ## 
mmubuafoɔ nante, akwatafoɔ ho fi, asotifoɔ te asɛm, awufoɔ nyane, na wɔreka asɛmpa akyerɛ ahiafoɔ; ## 
na nhyira ne deɛ merenyɛ no suntidua. ## 
Na Yohane abɔfoɔ no kɔeɛ no, ɔfirii aseɛ kaa Yohane ho asɛm kyerɛɛ nkurɔfoɔ akuakuo no sɛ: ## 
Ɛdeɛn na mofirii adi kɔɔ ɛserɛ so kɔhwɛeɛ? Mmɛwa a mframa rehim? ## 
Anaasɛ ɛdeɛn na mofiri kɔhwɛeɛ? Onipa a ɔhyɛ ntadeɛ bɔkɔɔ? Hwɛ, wɔn a wɔhyɛ ntade pa na wɔn asetena mu yɛ wɔn dɛ wɔ ahemfie. ## 
Anaasɛ ɛdeɛn na mofiri kɔhwɛeɛ? Odiyifoɔ anaa? Aane, mese mo sɛ, deɛ ɔsene odiyifoɔ mpo ni. ## 
Oyi ne deɛ wɔatwerɛ ne ho asɛm sɛ: Hwɛ, meresoma me bɔfoɔ adi w’anim a ɔbɛsiesie wo kwan adi w’anim. ## 
Mese mo sɛ, wɔn a mmaa awo wɔn no mu biara nyɛ kɛse nsene Yohane; ## 
nanso deɛ ɔyɛ akumaa Nyankopɔn ahennie mu no, yɛ kɛseɛ sene no. ## 
(Na nkurɔfoɔ a wɔteeɛ nyinaa ne togyefoɔ gyee Onyankopɔn nnwuma too mu maa wɔde Yohane asubɔ no bɔɔ wɔn asu; ## 
na Farisifoɔ ne mmarakyerɛfoɔ no deɛ, wɔpoo Nyankopɔn tirim asɛm a ɛwɔ hɔ ma wɔn, na wɔamma wammɔ wɔn asu.) ## 
Ɔse: Ɛhefoɔ ho na mede nnɛ mma yi bɛtoɔ? Na wɔte sɛ ɛhefoɔ? ## 
Wɔte sɛ mmɔfra a wɔtete dwa mu, refrɛfrɛ wɔn ho wɔn ho sɛ: ## 
Yɛahyɛne atɛntɛbɛn ama mo, na moansa; yɛatwa agyaadwo, na moansu. ## 
Na Yohane suboni aba, ɔnnidi na ɔnnom nsa, na mose: Ɔwɔ honhommɔne. ## 
Onipa ba no aba, ɔdidi na ɔnom, na mose: Hwɛ, onipa didifoɔ ne ɔsanomfoɔ, ## 
togyefoɔ ne nnebɔneyɛfoɔ adamfo. Nanso nyansa mma nyinaa bu no bem. ## 
Na Farisifoɔ no mu baako hyiaa no adidie; na ɔkɔɔ Farisini no fie kɔtenaa adidiiɛ. ## 
Na hwɛ, ɔbaa debɔneyɛni bi a ɔwɔ kuro no mu tee sɛ ɔte adidiiɛ Farisini no fie no, ɔde ngo hwamhwam toa ma bae, ## 
na ɔbɛgyinaa n’akyi ne nan ho, na ɔresu, na ɔfirii aseɛ de nisuo no fɔɔ ne nan ho, ## 
na ɔde ne tirinwi pepaa ho, na ɔfee ne nan ho, na ɔde ngo hwamhwam no sraa ho. ## 
Na Farisini a ɔhyiaa no adidie no hunuiɛ no, ɔkaa ne tirim sɛ: ## 
Onipa yi, sɛ ɔyɛ odiyifoɔ a, anka ɔbɛhunu onii ne ɔbaa ko a ɔde ne nsa ka no yi sɛ ɔyɛ ɔdebɔneyɛni. ## 
Na Yesu bua see no sɛ: Simon, mewɔ asɛm bi meka mekyerɛ wo. Na ɔse: Kyerɛkyerɛfoɔ, ka! ## 
Ɔse: Boseabɔni bi wɔ akafoɔ baanu; ɔbaako de no denare ahanum, na ɔbaako de no aduonum. ## 
Na wɔnnya biribi ntua no, ɔde kyɛɛ wɔn baanu nyinaa kwa. Enti kyerɛ me wɔn mu deɛ ɔbɛdɔ no bebrebe. ## 
Na Simon buaa se: Mesusu sɛ deɛ ɔde bebrebe kyɛɛ no no. ## 
Na ɔsee no sɛ: Woabua no yie. ## 
Na ɔdanee n’ani kyerɛɛ ɔbaa no see Simon sɛ: Woahunu ɔbaa yi? Mebaa wo fie, ## 
woamma me nsuo mangu me nan so, na ɔbaa yi deɛ, ɔde ne nisuo afɔ me nan ho, na ɔde ne tirinwi apepa ho. ## 
Woamfe m’ano, na ɔbaa yi deɛ, ɛfiri sɛ mebaa ha yi, ɔnnyaee me nan ho feɛ. ## 
Woamfa ngo ansra me tirim, na ɔbaa yi deɛ, ɔde ngo hwamhwam asra me nan ho. ## 
Na yei nti mese wo sɛ, wɔde ne bɔne a ɛdɔɔso no akyɛ, ɛfiri sɛ ɔdɔ pii. ## 
Na deɛ wɔde kakraa bi kyɛ no no, ɔdɔ kakraa bi. ## 
Na Yesu ka kyerɛɛ no sɛ: Wɔde wo bɔne akyɛ wo. ## 
Na wɔn a wɔne no te adidiiɛ no firii aseɛ kekaa no wɔn mu sɛ: ## 
Hwan ne oyi a ɔde bɔne nso kyɛ? Na ɔka kyerɛɛ ɔbaa no sɛ: Wo gyidie agye wo, kɔ asomdwoeɛ mu! ## 
Na ɛbaa sɛ yei akyiri no, ɔkɔfaa nkuro ne nkuraa nyinaa mu, ## 
kaa Nyankopɔn ahennie ho asɛmpa kyerɛe, na dummienu no ka ne ho, ## 
ne mmaa bi a wasa wɔn ahonhommɔne ne ahoɔmmerɛ, wɔn ne Maria a wɔfrɛ no Magdalene a ɔtuu ahonhommɔne nson firii ne mu no ne Yohana, ## 
Herode fiepanin Kusa yere, ne Susana ne afoforɔ bebree a wɔde wɔn ahodeɛ bi somm no. ## 
Na nkurɔfokuo pii boaboaa wɔn ano ne wɔn a wɔfiri nkuro no nyinaa mu baa ne nkyɛn no, ## 
ɔbuu wɔn bɛ sɛ: Ogufoɔ bi firii adi kɔguu n’aba. Na ɔreguo no, ## 
ebi kɔguu kwankyɛn; na wɔtiatiaa so, na ewiem nnomaa bɛsosɔe. ## 
Na ebi kɔguu ɔbotan so; na ɛfifiriiɛ no, ɛhyee, ɛfiri sɛ ɛnni fonwunu ntira. ## 
Na ebi kɔguu nkasɛɛ mu; na nkasɛɛ no ne no fifirii, na ɛmiaa no. ## 
Na ebi kɔguu asase pa mu; na ɛfifirii, na ɛsoo aba ahodoɔ ɔha. Na ɔkaa saa no, ## 
ɔteaa mu sɛ: Deɛ ɔwɔ aso bɛtie no, ma no ntie! ## 
Na n’asuafoɔ no bisaa no sɛ: Ɛbɛ yi ase ne sɛn? ## 
na wɔn a aka deɛ, wɔde ama wɔn mmebuo mu, na wɔahunu, na wɔanhunu mu, na wɔate, nanso wɔante aseɛ. ## 
Na ɛbɛ no ni: Aba a wɔguo no ne Nyankopɔn asɛm. ## 
Ɔkwankyɛn deɛ no ne wɔn a wɔteɛ; ## 
na ɔbonsam ba bɛyi asɛm no firi wɔn akoma mu, ## 
na wɔannye anni na wɔannye wɔn nkwa. ## 
Ɔbotan so deɛ no ne wɔn a wɔte asɛm no a, wɔde anigyeɛ gyeɛ, nanso yeinom nni nhini, ## 
na wɔgye di ma no kyɛre kakra, na sɔhwɛ berɛ ba a, na wɔagyae. ## 
Na deɛ ɛguu nkasɛɛ mu no ne wɔn a wɔteɛ, ## 
na wɔnam asetena yi mu dadwene ne haw ne ahonya ne anigyedeɛ mu na ɛmia wɔn, ## 
na wɔn aba no mmere nwie. ## 
Na asase pa mu deɛ no ne wɔn a wɔde akoma pa a ɛyɛ te asɛm no, na wɔde sie, na wɔnam boasetɔ mu so aba. ## 
Na obi nsɔ kanea mfa adeɛ nkata so, anaasɛ ɔmfa nsi mpa ase; ## 
na mmom ɔde si kaneadua so, na wɔn a wɔkɔ mu hɔ ahunu kanea no. ## 
Na biribi nni kokoam a wɔrenyi no adie, na ahunta a wɔrenhunu, ## 
na ɛrenna adie.  Enti monhwɛ yie sɛdeɛ mote asɛm no fa. ## 
Na obiara a ɔwɔ no na wɔde bɛma no; na deɛ ɔnni bi deɛ, deɛ ɔsusu sɛ ɔwɔ mpo, wɔbɛgye ne nsam. ## 
Na ne na ne ne nuanom baa ne nkyɛn, na nkyeresoɔ no nti wɔantumi ammɛn no. ## 
Na wɔbɛka kyerɛɛ no sɛ: Wo na ne wo nuanom gyina mfikyire pɛ sɛ wɔhu woɔ. ## 
Na ɔbua see wɔn sɛ: Me na ne me nuanom ne wɔn a wɔte Nyankopɔn asɛm na wɔdi soɔ. ## 
Na ɛbaa sɛ da bi ɔne n’asuafoɔ no kɔtenaa kodoɔ mu, na ɔka kyerɛɛ wɔn sɛ: ## 
Momma yɛntwa nkɔ ɔtadeɛ no agya nohoa. Na wɔhare kɔe. ## 
Na wɔrekorɔ no, ɔdae. Na mframa kɛseɛ bi bɔɔ huu baa ɔtadeɛ no so, ## 
na nsuo bu faa wɔn so, na wɔwɔ amanehunu mu. ## 
Na wɔbaa ne nkyɛn bɛnyanee no sɛ: Owura, owura, yɛreyera! ## 
Na ɔsɔre teateaa mframa ne nsuo no aworɔ no; na ɛgyae yɛɛ dinn. ## 
Na ɔsee wɔn sɛ: Mo gyidie wɔ he? Na wɔsuroe, na ɛyɛɛ wɔn nwanwa, ## 
na wɔsesee wɔn ho sɛ: Onipa bɛn ara ni na ɔhyɛ mframa ne nsuo mpo na ɛtie no yi? ## 
Na wɔkɔduruu Gerasefoɔ asase a ɛwɔ Galilea ntentensoɔ so. ## 
Na ɔsii fam no, ɔbarima bi a ahonhommɔne wɔ ne mu dadaada, ## 
a ɔfiri kuro no mu bɛhyiaa no, ɔnhyɛ atadeɛ, na ɔnte ɛdan biara mu, ## 
na mmom aboda mu na ɔte wɔ asieeɛ. ## 
Na ɔhunuu Yesu no, ɔteaa mu denden hwee ase n’anim, na ɔde nne kɛseɛ kaa sɛ: ## 
Yesu, Onyankopɔn a ɔwɔ sorosoro no ba, ɛdeɛn na me ne wo wɔ yɛ? ## 
Mesrɛ wo sɛ nha me! Ɛfiri sɛ waka akyerɛ honhom fi no sɛ ɔmfiri onipa no mu; ## 
na daa na ɛkye no a, wɔde nkɔnsɔnkɔnsɔn ne mpokyerɛ gu no wɛn no, na ɔtete deɛ wɔde akyekyere no no mu. ## 
Na honhommɔne no pamm no kɔɔ anwea pradada so. ## 
Na Yesu bisaa no sɛ: Wo din de sɛn? Na ɔse: Ɛdɔm, ɛfiri sɛ ahonhommɔne pii akɔ ne mu. ## 
Na wɔsrɛɛ no sɛ ɔnnhyɛ wɔn mmma wɔnnkɔ bunu no mu. ## 
Na mprakokuo kɛseɛ bi wɔ hɔ a wɔredidi wɔ bepɔ no soɔ; na wɔsrɛɛ no sɛ ɔmma wɔn kwan na wɔnkɔ wɔn mu. ## 
Na ɔmaa wɔn kwan.Na ahonhommɔne no firii onipa no mu kɔɔ mprako no mu, ## 
