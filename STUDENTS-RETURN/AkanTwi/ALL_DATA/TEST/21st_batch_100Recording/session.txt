Na ɔyɛ okunafoɔ a wadi bɛyɛ mfirinhyia aduɔwɔtwe nnan, na ɔmpa asɔrefie hɔ da, ## 
na ɔde mmuada ne mpaebɔ som Onyankopɔn adesaeɛ ne adekyeeɛ. ## 
Na dɔn no ara mu, ɔno nso bɛgyinaa hɔ bi yii Onyankopɔn ayɛ saa ara, ## 
na ɔkaa ne ho asɛm kyerɛɛ wɔn a wɔretwɛn ɔgyeɛ a wɔbɛgye Yerusalem no nyinaa. ## 
Na wɔwiee amanneɛ nyinaa yɛ sɛdeɛ Awurade mmara kyerɛ no, ## 
wɔsane kɔɔ wɔn kuro Nasaret a ɛwɔ Galilea mu. ## 
Na abɔfra no nyiniiɛ, na ɔyɛɛ nnam, na nyansa yɛɛ no ma, na Nyankopɔn adom wɔ ne so. ## 
Na n’awofoɔ kɔ Yerusalem daa afirinhyia Twam afahyɛ ase. ## 
Na ɔdii mfirinhyia dummienu no, wɔkɔe sɛdeɛ afahyɛ no ho amanneɛ teɛ. ## 
Na wɔdii nna no wieeɛ, na wɔresane aba no, abɔfra Yesu no kaa akyire wɔ Yerusalem, ## 
nanso na n’awofoɔ nnim. ## 
Na wɔsusuu sɛ wafra nnipakuo no mu nti, wɔkɔɔ da koro kwan, ## 
na wɔhwehwɛɛ no wɔn abusuafoɔ ne amannifoɔ mu. ## 
Na wɔanhu no no, wɔsane baa Yerusalem bɛhwehwɛɛ no. ## 
Na ɛbaa sɛ ne nnansa soɔ no, ## 
wɔkɔhunuu no wɔ asɔrefie sɛ ɔte akyerɛkyerɛfoɔ ntam retie wɔn na ɔrebisabisa wɔn nsɛm. ## 
Na wɔn a wɔtiee no nyinaa, ne nyansa ne ne mmuaeɛ yɛɛ wɔn nwanwa. ## 
Na wɔhunuu no no, ɛyɛɛ wɔn ahodwiri, na ne na see no sɛ: Ɔba, ## 
adɛn na woayɛ yɛn sɛɛ yi? Hwɛ, me ne w’agya de ahoyera na ahwehwɛ woɔ. ## 
Na ɔsee wɔn sɛ: Adɛn nti na mohwehwɛ me? Monnim sɛ ɛsɛ me sɛ metena m’agya fie? ## 
Na wɔn deɛ, wɔante asɛm a ɔka kyerɛɛ wɔn no ase. ## 
Na ɔne wɔn sii mu sane kɔɔ Nasaret, na ɔbrɛɛ ne ho ase maa wɔn. ## 
Na ne na de nsɛm yi nyinaa siee n’akomam. ## 
Na Yesu nyinii nyansa ne kɛseyɛ ne Nyankopɔn ne nnipa nkyɛn adom mu. ## 
Na Kaesare Tiberio ahennie afe a ɛtɔ so dunum mu no, ## 
na Pontio Pilato di Yudea amrado, na Herode di Galilea mansinihene, ## 
na ne nua Filipo di Iturea ne Trakoniti asase so, na Lisania di Abilene mansinihene, ## 
na Hana ne Kaiafa yɛ asɔfoɔ mpanimfoɔ no, Nyankopɔn asɛm baa Sakaria ba Yohane nkyɛn serɛ so. ## 
Na ɔbaa Yordan ho asase nyinaa so bɛkaa adwensakyera asubɔ a ɛde kɔ bɔne fakyɛ mu, ## 
sɛdeɛ wɔatwerɛ wɔ Odiyifoɔ Yesaia nsɛm nwoma mu sɛ: ## 
Obi nne retea mu serɛ so sɛ: Monsiesie Awurade kwan! Momma n’atempɔn ntene! ## 
Wɔbɛhyɛ abɔn nyinaa ma, na wɔabrɛ mmepɔ ne nkokoɔ nyinaa ase; ## 
na deɛ akyea no bɛtene, na akwan mmonkyimmɔnka ayɛ tonomtonom. ## 
Na honam nyinaa bɛhunu Nyankopɔn nkwagyeɛ. ## 
Ɛnna ɔka kyerɛɛ nkurɔfoɔ akuakuo a wɔfiri baa sɛ ɔmmɔ wɔn asu no sɛ: ## 
Nhuritia mma! Hwan na ɔbɔɔ mo kɔkɔ sɛ monnwane mfiri abufuo a ɛreba no ho? ## 
Na afei monso aba a ɛfata adwensakyera, na mommfiri aseɛ nnka no mo mu sɛ: Yɛn agya ne Abraham; ## 
na mese mo sɛ, Onyankopɔn bɛtumi anyane mma afiri aboɔ yi mu ama Abraham. ## 
Nanso wɔde akuma no ato nnua nhini no ho dada sɛ dua biara a ɛnso aba pa no, wɔbɛtwa ato ogya mu. ## 
Na nkurɔfoɔ akuakuo no bisaa no sɛ: Na yɛnyɛ dɛn? ## 
Na ɔbuaa wɔn sɛ: Deɛ ɔwɔ ntadeɛ mmienu no, ma no nkyɛ mu mma deɛ ɔnni bie bi, ## 
na deɛ ɔwɔ aduane no, ma no nyɛ saa ara. ## 
Na togyefoɔ nso baa sɛ ɔmmɔ wɔn asu, na wɔbisaa no sɛ: Kyerɛkyerɛfoɔ, ɛdeɛn na yɛnyɛ? ## 
Na ɔka kyerɛɛ wɔn sɛ: Monnnye nnkyɛne deɛ wɔatwa ato hɔ no. ## 
Na asraafoɔ nso bisaa no sɛ: Yɛn nso yɛnyɛ dɛn? Na ɔka kyerɛɛ wɔn sɛ: ## 
Monnyɛ obiara haihai, nso monntoto obi ano kwa, na momma mo akatua nsɔ mo ani. ## 
Na ɛsiane sɛ ɔman no hwɛ kwan, na wɔn nyinaa susu wɔn akoma mu sɛ ebia Yohane ne Kristo no nti, ## 
Yohane kasa kyerɛɛ wɔn nyinaa sɛ: Me deɛ, mede nsuo na mebɔ mo asu; ## 
na deɛ ne ho yɛ den sene me reba a mensɛ sɛ mesane ne mpaboa homa. ## 
Ɔno na ɔde Honhom Kronkron ne ogya bɛbɔ mo asu. ## 
Ɔno na ne nhusoɔ apaawa kuta ne nsam, na ɔbɛpra n’aporeeɛ hɔ fitaa, ## 
na waboaboa ayuo no ano agu ne san so, na ntɛtɛ no deɛ, ɔde ogya a ɛnnum da bɛhye. ## 
Na nnoɔma pii nso ka ho a ɔde tuu ɔman no fo kaa asɛmpa kyerɛɛ wɔn. ## 
Na ɔmansinihene Herode, ne nua yere Herodia ho bɔne a wayɛ na Yohane kaa n’anim nti, ## 
ɔde yei kaa ne nyinaa ho de Yohane too afiase. ## 
Na ɛbaa sɛ ɔbɔɔ ɔman no nyinaa asu no, ɔbɔɔ Yesu nso asu, na ɔrebɔ mpaeɛ no, ɔsoro bueeɛ ## 
na Honhom Kronkron sianee honam tebea mu te sɛ aburuburo baa ne so, ## 
na ɛnne bi firi soro kaa sɛ: Wone me dɔba, wo na wosɔ m’ani. ## 
Yesu firii n’adwuma aseɛ no, na wadi bɛyɛ mfirinhyia aduasa, ## 
(na nkurɔfoɔ dwenee no sɛ ɔyɛ Yosef ba), Eli ba, ## 
Mattat ba, Lewi ba, Melki ba, Yanai ba, Yosef ba, ## 
Matatia ba, Amos ba, Nahum ba, Hesli ba, Nagai ba, ## 
Mahat ba, Matatia ba, Semein ba, Yosek ba, Yoda ba, ## 
Yohanan ba, Resa ba, Serubabel ba, Sealtiel ba, Neri ba, ## 
Melki ba, Adi ba, Kosam ba, Elmadam ba, Er ba, ## 
Yosua ba, Eliesa ba, Yorim ba, Matat ba, Lewi ba, ## 
Simeon ba, Yuda ba, Yosef ba, Yonam ba, Eliakim ba, ## 
Melea ba, Mena ba, Matata ba, Natan ba, Dawid ba, ## 
Yisai ba, Obed ba, Boas ba, Sala ba, Nahson ba, ## 
Aminadab ba, Admin ba, Arni ba, Hesron ba, Peres ba, Yuda ba, ## 
Yakob ba, Isak ba, Abraham ba, Tera ba, Nahor ba, ## 
Serug ba, Reu ba, Peleg ba, Eber ba, Sela ba, ## 
Kainan ba, Arfaksad ba, Sem ba, Noa ba, ## 
Metusela ba, Henok ba, Yared ba, Mahalaleel ba, Kainan ba, Lamek ba, ## 
Enos ba, Set ba, Adam ba, Nyankopɔn ba. ## 
Na Yesu a Honhom Kronkron ahyɛ no ma no sane firii Yordan ho, ## 
na Honhom no de no kɔɔ ɛserɛ so. ## 
Na ɔbonsam sɔɔ no hwɛe adaduanan. Nso nna no mu no, wanni hwee; na ɔwieeɛ no, ɛkɔm dee no. ## 
Na ɔbonsam ka kyerɛɛ no sɛ: Sɛ woyɛ Nyankopɔn ba a, hyɛ ɔboɔ yi na ɛnnane paanoo. ## 
Na Yesu buaa no sɛ: Wɔatwerɛ sɛ: Ɛnyɛ paanoo nko so na onipa nam bɛtena aseɛ. ## 
Na ɔde no kɔɔ beaeɛ a ɛkorɔn, kɔkyerɛɛ no wiase ahennie nyinaa prɛko. ## 
Na ɔbonsam ka kyerɛɛ no sɛ: Wo na mede tumi yi nyinaa ne emu animuonyam bɛma woɔ; ## 
na wɔde ahyɛ me nsa, na obiara a mepɛ no, mede mema no; ## 
enti sɛ wokoto sɔre me a, ne nyinaa bɛyɛ wo dea.  Na Yesu buaa no sɛ: Wɔatwerɛ sɛ: ## 
Sɔre Awurade wo Nyankopɔn, na ɔno nko na som no! ## 
Na ɔde no kɔɔ Yerusalem, na ɔde no kɔgyinaa asɔrefie atifi, ## 
na ɔka kyerɛɛ no sɛ: Sɛ woyɛ Nyankopɔn ba a, to wo ho firi ha twene fam! ## 
Na wɔatwerɛ sɛ: Wo nti, ɔbɛhyɛ n’abɔfoɔ sɛ wɔmmɛhwɛ wo, ## 
na wɔmmɛsoa wo wɔn nsam, na woamfa wo nan ampem ɔboɔ. ## 
Na Yesu bua see no sɛ: Wɔaka sɛ: Nsɔ Awurade wo Nyankopɔn nhwɛ! ## 
Na ɔbonsam wiee sɔhwɛ no nyinaa no, ɔgyaa no hɔ kɔe kakra. ## 
Na Yesu nam Honhom no ahoɔden mu sane baa Galilea, ## 
na ne ho asɛm trɛɛ asase a atwa ahyia no nyinaa so. ## 
Na ɔkyerɛkyerɛɛ wɔn hyia adan mu, na wɔn nyinaa hyɛɛ no animuonyam. ## 
Na ɔbaa Nasaret a wɔtetee no wɔ hɔ no, na homeda, ## 
sɛdeɛ ɔyɛ daa no, ɔkɔɔ hyiadan mu, na ɔsɔre gyinae sɛ ɔrebɛkenkan. ## 
Na wɔde Odiyifoɔ Yesaia nwoma hyɛɛ ne nsa; na ɔtrɛɛ nwoma no mu hunuu faako a wɔatwerɛ sɛ: ## 
Awurade honhom wɔ me so, na enti wasra me sɛ memmɛka asɛmpa menkyerɛ ahiafoɔ; ## 
wasoma me sɛ memmɛka ɔgyeɛ menkyerɛ nnommum ne adehunu menkyerɛ anifirafoɔ, na memmrɛ wɔn a wɔapɛkyɛ wɔn no ahofadie, ## 
na memmɛda afe a Awurade anisɔ bɛba ne nkurɔfoɔ so no adi. ## 
