Na hwɛ, wo nkyea twaa m’aso mu ara pɛ, ## 
akɔkoaa no de ahosan hurii me yam. ## 
Na nhyira ne deɛ wagye adie, ## 
ɛfiri sɛ nsɛm a Awurade ama wɔabɛka akyerɛ no no bɛba mu. ## 
Ayeyie dwom. ## 
Na Maria kaa sɛ: Me kra, kamfo Awurade, ## 
na m’agyenkwa Nyankopɔn ho na me honhom ho asane no; ## 
ɛfiri sɛ wahwɛ n’afenaa ohia asetena. ## 
Na hwɛ, ɛfiri nnɛ awoɔ ntoatoasoɔ nyinaa bɛfrɛ me nhyira; ## 
ɛfiri sɛ Otumfoɔ no ayɛ adeɛ kɛseɛ ama me, na ne din ne kronkron, ## 
na ne mmɔborɔhunu wɔ wɔn a wɔsuro no so, awoɔ ntoatoasoɔ a ɛdidi soɔ nyinaa mu. ## 
Ɔde ne basa ayɛ ahoɔdenneɛ; wapansam wɔn a wɔyɛ ahantan wɔn akoma nsusuiɛ mu. ## 
Watu atumfoɔ afiri wɔn nhennwa so na wapagya ahiafoɔ. ## 
Ɔde nnepa ahyɛ wɔn a ɛkɔm de wɔn ma, na wagya ahonyafoɔ kwan yafumpan. ## 
Wasɔ n’akoa Israel mu, sɛ ɔde bɛkae ne mmɔborɔhunu, ## 
sɛdeɛ ɔka kyerɛɛ yɛn agyanom no, ama Abraham ne n’asefoɔ daa. ## 
Na Maria tenaa Elisabet nkyɛn bɛyɛ abosome mmiɛnsa; na ɔsane kɔɔ ne fie. ## 
Osuboni Yohane awoɔ, ## 
Elisabet awoɔ duruu so, na ɔwoo ɔbabarima. ## 
Na n’afipamfoɔ ne n’abusuafoɔ tee sɛdeɛ Awurade ayɛ no adɔeɛ kɛseɛ no, wɔne no ani gyee. ## 
Na ɛbaa sɛ ne nnawɔtwe soɔ no, wɔbaa sɛ wɔrebɛtwa abɔfra no twetia. ## 
Na anka wɔde no reto n’agya Sakaria, ## 
nanso ne na kaa sɛ: Dabi, wɔmfrɛ no Yohane. ## 
Na wɔsee no sɛ: Obiara nni w’abusua mu a wɔfrɛ no saa. ## 
Na wɔde nsɛnkyerɛnneɛ bisaa n’agya edin a ɔpɛ sɛ wɔde to no. ## 
Na ɔgyee twerɛpono ketewa bi twerɛɛ so sɛ: Ne din ne Yohane. ## 
Na ɛyɛɛ wɔn nyinaa nwanwa. ## 
Na n’ano buee, na ne tɛkyerɛma homa sanee amonom hɔ ara, na ɔkasa yii Onyankopɔn ayɛ. ## 
Na ehu kaa wɔn a wɔatwa wɔn ho ahyia no nyinaa, ## 
na wɔkekaa nsɛm yi nyinaa wɔ Yudea mmepɔ so nkuro nyinaa mu. ## 
Na wɔn a wɔteeɛ nyinaa de siee wɔn akoma mu kaa sɛ: ## 
Ɛdeɛn ara na abɔfra yi rebɛyɛ? Hwɛ, Awurade nsa wɔ ne so. ## 
Na n’agya Sakaria deɛ, Honhom Kronkron ahyɛ no ma, na ɔhyɛɛ nkɔm sɛ: ## 
Nhyira ne Awurade, Israel Nyankopɔn, ## 
ɛfiri sɛ wabɛhwɛ na wagye ne man; ## 
na wama nkwagyeɛ abɛn so ama yɛn n’akoa Dawid fie, ## 
sɛdeɛ ɔde n’adiyifoɔ kronkron a wɔwɔ hɔ firi teteete no ano kaeɛ no, ## 
sɛ wɔnnye yɛn mfiri yɛn atamfoɔ ne wɔn a wɔkyiri yɛn nyinaa nsam; ## 
sɛ ɔbɛhu yɛn agyanom mmɔbɔ, na wakae n’apam kronkron no: ## 
Ntam a ɔka kyerɛɛ yɛn agya Abraham, ## 
sɛ ɔbɛma wɔayi yɛn afiri yɛn atamfoɔ nsam, ## 
na yɛasom no a ehu nni mu, ## 
ahoteɛ ne tenenee mu wɔ n’anim, yɛn nna nyinaa. ## 
Na wo, abɔfra yi, wɔbɛfrɛ wo Ɔsorosoroni no diyifoɔ; ## 
ɛfiri sɛ wobɛdi Awurade anim akɔsiesie n’akwan, ## 
na wode nkwagyeɛ ho nimdeɛ ama ne man, wɔ wɔn bɔne fakyɛ a, ## 
ɛfiri yɛn Nyankopɔn mmɔborɔhunu a ɛmaa ne yam hyehyee no no mu. ## 
Ɛno nti na adekyeeɛ a ɛfiri soro abɛpue yɛn soɔ, ## 
sɛ ɛbɛhyerɛn ama wɔn a wɔtete sum mu ne owuo sunsum aseɛ, ## 
na wagye yɛn taataa akɔ asomdwoeɛ kwan so. ## 
Na abɔfra no nyiniiɛ, na ɔnyaa honhom mu ahoɔden; na ɔtenaa serɛ so de kɔduruu da a ɔde ne ho kɔkyerɛɛ Israel. ## 
Nna no mu no, mmara bi firi Kaesare Augusto nkyɛn baa sɛ wɔnkan wiasefoɔ nyinaa, ntwerɛ wɔn din. ## 
Yei ne ɔkan a ɛdi kan berɛ a na Kirenio yɛ Siria amrado no. ## 
Na nnipa nyinaa kɔɔ wɔn kurom kɔtwerɛɛ wɔn din. ## 
Na Yosef nso firii Nasaret a ɛwɔ Galilea sii mu kɔɔ Yudea, ## 
Dawid kuro a wɔfrɛ no Betlehem mu, ɛfiri sɛ na ɔfiri Dawid fie ne n’abusua mu, ## 
kɔtwerɛɛ ɔno ne n’asiwa yere Maria a n’awoɔ abɛn no din. ## 
Na wɔwɔ hɔ no, n’awoɔ duruu so, ## 
na ɔwoo n’abakan barima, na ɔde ntoma kyekyeree no, ## 
na ɔde no too mmoa adididaka mu, ɛfiri sɛ wɔannya kwan ahɔhodan no mu. ## 
Na nnwanhwɛfoɔ bi wɔ saa asase no so da wiram rewɛn wɔn nnwankuo anadwo. ## 
Na Awurade bɔfoɔ bɛgyinaa wɔn nkyɛn, ## 
na Awurade animuonyam hran twaa wɔn ho hyiae, na ehu kɛseɛ kaa wɔn. ## 
Na ɔbɔfoɔ no see wɔn sɛ: Monnsuro, ## 
na hwɛ, mede asɛmpa a ɛyɛ anigyeɛ pii na ɛbɛyɛ aman nyinaa dea merebrɛ mo, ## 
sɛ nnɛ wɔawo Agyenkwa a ɔne Kristo, Awurade no, ama mo wɔ Dawid kurom. ## 
Na yei ne mo nsɛnkyerɛnneɛ: Mobɛhunu akɔkoaa a wɔde ntoma akyekyere no sɛ ɔda mmoa adididaka mu. ## 
Na mpofirim ara ɔsoro asafo bebree bɛkaa ɔbɔfoɔ no ho yii Onyankopɔn ayɛ sɛ: ## 
Animuonyam nka Onyankopɔn wɔ sorosoro, na asomdwoeɛ nka nnipa a wɔsɔ n’ani wɔ asase so. ## 
Na ɛbaa sɛ abɔfoɔ no firii wɔn nkyɛn kɔɔ soro no, nnwanhwɛfoɔ no keka kyerɛkyerɛɛ wɔn ho sɛ: ## 
Momma yɛnkɔ Betlehem, na yɛnkɔhwɛ asɛm a aba a Awurade ayi akyerɛ yɛn yi ɛ! ## 
Na wɔkɔɔ no ntɛm so, na wɔkɔhunuu Maria ne Yosef ne akɔkoaa no sɛ ɔda mmoa adididaka no mu. ## 
Na wɔhunuu no no, wɔkaa abɔfra no ho asɛm a wɔka kyerɛɛ wɔn no. ## 
Na deɛ nnwanhwɛfoɔ no kaeɛ no yɛɛ wɔn a wɔteeɛ nyinaa nwanwa. ## 
Na Maria deɛ, ɔde nsɛm yi nyinaa sieeɛ, na ɔdwenee ho n’akoma mu. ## 
Na nnwanhwɛfoɔ no sane kɔe kɔhyɛɛ Onyankopɔn animuonyam, ## 
na wɔyii no ayɛ wɔ deɛ wɔteeɛ na wɔkɔhunuiɛ sɛdeɛ wɔka kyerɛɛ wɔn no nyinaa nti. ## 
Na ɔdii nnawɔtwe a wɔrebɛtwa no twetia no, ## 
wɔtoo ne din Yesu sɛdeɛ ɔbɔfoɔ no kyerɛeɛ ansa na wɔrenyinsɛn no ɔyafunu mu no. ## 
Na wɔn ahodwira nna duruiɛ sɛdeɛ Mose mmara seɛ no, ## 
wɔde no kɔɔ Yerusalem sɛ wɔde no rekɔma Awurade. ## 
sɛdeɛ wɔatwerɛ Awurade mmara mu sɛ: Ɔbarima biara a ɔbɛbue yafunu ano no, wɔbɛfrɛ no kronkron ama Awurade, ## 
na wɔakɔbɔ afɔdeɛ sɛdeɛ wɔaka wɔ Awurade mmara mu no: Anyankuku mmienu anaa mmorɔnoma mma mmienu. ## 
Na hwɛ, ɔbarima bi wɔ Yerusalem a wɔfrɛ no Simeon;  ## 
saa onipa yi tene, ɔsuro Nyame, na ɔretwɛn Israel awerɛkyekyerɛ no, na Honhom Kronkron wɔ ne so. ## 
Na Honhom Kronkron no ayi akyerɛ no sɛ ɔrenhunu owuo, gye sɛ wahunu Kristo a ɔyɛ Awurade deɛ no ansa. ## 
Na Honhom no maa no kɔɔ asɔrefie hɔ; ## 
na abɔfra Yesu awofoɔ no de no baa sɛ wɔrebɛyɛ sɛdeɛ mmara no teɛ ama no no, ## 
ɔfaa no too n’abasa so, na ɔyii Onyankopɔn ayɛ na afei ɔkaa sɛ: ## 
Awurade, afei woregya w’akoa kwan asomdwoeɛ mu sɛdeɛ w’asɛm seɛ; ## 
ɛfiri sɛ m’ani ahunu wo nkwagyeɛ. ## 
awoasiesie wɔ aman nyinaa anim, ## 
kanea a ɛbɛma amanaman so ateɛ na ɛbɛhyɛ wo man Israel animuonyam. ## 
Na deɛ wɔkaa no ne ho no yɛɛ n’agya ne ne na nwanwa. ## 
Na Simeon hyiraa wɔn, na ɔka kyerɛɛ ne na Maria sɛ: ## 
Hwɛ, abɔfra yi na wɔde no asi hɔ ama Israel nnipa bebree ahweaseɛ ne wɔn sɔreɛ ne nsɛnkyerɛnneɛ a wɔbɛkasa atia no, ## 
na wo nso, afena bɛhwire wo ara wo kra mu, na akoma bebree mu nsusuiɛ ada adi. ## 
Na odiyifoɔ baa bi a wɔfrɛ no Hana wɔ hɔ. ## 
Ɔyɛ Fanuel ba a ɔfiri Aser abusuakuo mu. ## 
Wanyini, na ɔwaree ne mmabaaberɛ mu ne ne kunu tenaa mfirinhyia nson. ## 
